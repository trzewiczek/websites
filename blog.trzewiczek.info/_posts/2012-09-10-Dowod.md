---
layout: post
title: Dowód
blurb: Rzadko zdarza się, żeby ktoś sprawdzał moją tożsamość. Najczęściej mówię, kim jestem, co robię i dlaczego przychodzę. No bo i jak miałbym udowodnić, <i>kim jestem</i>?
---
Czytam u Grossa o problemach Żydów z zatrudnieniem po wojnie. O tym,
że muszą jakoś dowodzić tego, kim są i jaki fach mają w ręku.  
Dokumenty przepadły gdzieś w transporcie, a wyrobione później
aryjskie papiery tym razem świadczą na niekorzyść właściciela. Ktoś zatem musi
potwierdzić, że Jakub naprawdę mieszkał na Długiej i jest szewcem.
Powojenne prawo mówi, że muszą to być dwie osoby, obie mieszkające 
na terenie miasta. 

Jest więc tak: kończy się Niemiecka okupacja, do miast wracają przegnani po całej Europie
ludzie - Żydzi, Polacy, Niemcy, Kresowcy, Sybiracy... Próbują się odnaleźć w tym, co pozostawił po sobie ostatni front. 
Każdy szuka bliskich, resztek majątku, próbuje się jakoś organizować. 

Czym później wrócisz do domu, tym mniejsze szanse, że uda ci się 
uratować resztki przedwojennego świata. 
Sytuacja wydaje się przecież patowa. Czym dłużej nie wracasz, tym
większe szanse, że po prostu nie przeżyłeś lub wyemigrowałeś. Twoje miejsce
musi jednak zostać jakoś zapełnione. Miasto nie zniesie obywatela-widmo
i w końcu, ktoś będzie musiał podjąć tę decyzję: żyjesz czy nie żyjesz. Na jakich przesłankach?
Nie wiadomo. Wiadomo tylko, że nie można zrobić ci pogrzebu, a to 
znaczy, że będziesz straszył do końca życia tych, którzy przeżyli. 
Bez znaczenia bowiem na to, ile trudu włożą w zapominanie, dodatkowe nakrycie 
na wigilijnym stole przypominać im będzie co roku,
że zbłąkany wędrowiec może zapukać do ich drzwi w każdej chwili.

Ale jednak wracasz. Do domu. (Czyli gdzie?) Jeśli masz szczęście, twoi sąsiedzi
nie śpią teraz na twoim łóżku i nie jedzą z twojej zastawy. Lecz nawet jeśli go nie masz,
to na pewno wzięli twoje rzeczy tylko na przechowanie, chroniąc je przed szabrownikami. 
I co z tego, że to ty musisz na głos powiedzieć, że powinni oddać ci 
twoje rzeczy. I co z tego, że oddadzą tylko rzeczy wymienione
przez ciebie na głos, nazwane. Między kolejnymi falami gorąca
wykrztuszasz z siebie listę sprzętów: "krzesło", "drugie krzesło", 
"witrynka" - stłuczona, "talerz", "waza", "grzebień", "prawidła do butów". 
Po jednym. Niekończący się sprawdzian pamięci - może przecież o czymś zapomnisz. 
Może nie starczy ci sił i fotel zostanie. Ktoś przecież zdążył się już
z nim zżyć i serce by mu pękło, gdyby musiał go teraz oddać. 

I wtedy przychodzi konieczność poproszenia ich o potwierdzenie, że 
jesteś Jakub, mistrz szewski z Długiej. Nikt przecież nie uwierzy ci
na słowo. Skąd mamy wiedzieć, że nie podajesz się za kogoś innego, skoro
pomimo wiosennego słońca, nie podwijasz rękawów koszuli. Ukrywasz coś?
Wiesz coś, czego my nie wiemy? Jakub długo nie wraca do domu, więc może wiesz, że tak naprawdę
nie żyje i teraz chcesz wejść w jego buty? Lecz wiele na tym nie zarobisz, 
bo jego zakład przejęło już państwo. Chcesz w nim pracować? Są wakaty.
Ale najpierw potwierdź swoją tożsamość, swój fach. 

Siedzisz więc na odzyskanym łóżku i wiesz, że wygodniej byłoby, gdybyś 
nie wrócił. Nie musiałbyś teraz pukać, prosić, zawadzać. Nie, nie 
bójcie się, nie chodzi o fotel. Raz na zawsze umówmy się, że ja
o tym fotelu nie pamiętam. Chciałem prosić, żebyście poszli i 
potwierdzili. Nie, chyba nie będą spisywać waszych nazwisk. Rozumiem.
Oczywiście. Dowiem się. Do widzenia. 
