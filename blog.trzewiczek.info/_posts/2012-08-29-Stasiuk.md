---
layout: post
title: Stasiuk
blurb: Tekst Stasiuka w Tygodniku Powszechnym. O Lublinie, o magii wschodu, o Żydach. O tym jak zajęliśmy ich miejsce. Tekst poruszający, bo nie tylko o domy i palta mu chodzi. 
---
"Polacy zajmowali domy i przejmowali mienie po swoich Żydowskich 
sąsiadach, gdy ci zostali zamordowani lub wywiezieni do obozów". 
Taki komunał. Gross, którego właśnie czytam i do którego jeszcze wrócę 
nie raz na blogu, dodałby, że ci sąsiedzi-Polacy nie tylko zajmowali 
żydowskie majątki, ale - co więcej - wcześniej tych Żydów
mordowali. Dla poparcia tej tezy podaje wiele drastycznych przykładów
nie stroniąc również od ostrych ocen opisywanych przez niego ludzi. 
I jakkolwiek nie pozostaję obojętny na tego typu przekaz historyczny, 
to jednak czuję, że opisywane wydarzenia są mi odległe. Empatyzuję, 
myślę o tym, ale koniec końców są to "nie moje historie". 

Stasiuk:

_Ktoś powie: znowu o Żydach. Ale to nieprawda. Ja piszę o nas. O tych, którzy 
zostali. O tym, że wypełniliśmy przestrzeń, z której zniknęli. Że swoim życiem 
próbujemy wypełnić miejsce po ich życiu. Na Lubartowskiej, na dworcu, 
spacerując z wózkami po błoniach u stóp zamku, biegając w dresach. Czy to się 
tak bardzo różni od noszenia ubrań po nich? Wsuwać ręce w rękawy, wsuwać swoje 
ciało w miejsce ich ciał w przestrzeni. Gdzie jest granica między szabrem, 
koniecznością a oczywistością? Nie do rozstrzygnięcia. Cudze, niczyje, moje. 
"A co? Miało tak leżeć? A co? Miało tak stać?". Więc weszliśmy w 
ich życie, nie dzieląc ich losu, bo któżby chciał albo śmiał. Żyjemy na 
zgliszczach, mamy zwęgloną, martwą pamięć. Pustą._

I jeszcze wcześniej opisując targowisko obok dworca autobusowego:

_&#91;&hellip;&#93; tylko to się udało wskrzesić - jakąś smętną parodię, 
jakąś karykaturę tamtego miasta, które pochłonął ogień._

Czytam i czuję, że w odróżnieniu od tekstu Grossa to, co pisze Stasiuk,
dotyka mnie bardzo. Myślę przede wszystkim o Będzinie - niewielkim mieście
sąsiadującym z Dąbrową Górniczą. Mój nauczyciel fizyki "dla żartu" mówił:
_żydowskie miasto Bendsburg_. I faktycznie w międzywojniu ta tzw. mniejszość 
żydowska stanowiła tutaj zdecydowaną większość mieszkańców (dość powiedzieć, 
że w tym
okresie pojawiło się osiem tytułów lokalnej prasy w języku jidisz). Szkoda 
tylko, że mój fizyk używał nazwy nadanej Będzinowi przez nazistów, którzy 
żydowską populację wymordowali praktycznie do zera (z ponad dwudziestu pięciu
tysięcy Żydów zakończenie wojny świętowało zaledwie pięćdziesiąt osób) i wraz z późniejszymi
władzami PRL skutecznie wytępili żydowską kulturę na Zagłębiu. 

Jadę wczoraj przez Będzin. Te same secesyjne kamienice, ten sam kubistyczny 
dworzec, te same blokowiska. Widziałem je wszystkie setki razy. Miasto
jak miasto. Brudne, obdarte, poprzetykane zabytkową architekturą. Dawniej
bardziej niż jego historia interesowali mnie mieszkający w nim znajomi. 
Najwięcej miałem ich na Warpiu, szarym blokowisku wybudowanym przez 
Gierka na terenie byłego getta żydowskiego. Urywaliśmy się z liceum i szliśmy
do jednego z kolegów prowadzić wielogodzinne dyskusje na tematy najważniejsze.
Żadnemu z nas nie przyszło do głowy, że pod nami znajduje się zaorany cmentarz
dla ponad dwóch tysięcy żobistów broniących się przed wywózką. Byliśmy zajęci
własnymi dyskusjami, własnymi odpowiedziami. Nie dostrzegaliśmy, że zupełnie 
nieświadomie podsiedliśmy kogoś, kto wszystkie te dyskusje tutaj już
prowadził. To było przecież nasze miejsce - ten nieczynny transformator, ta 
ławka przy popękanym boisku, te zardzewiałe tory za hutą. 

Mieszkańcy Dąbrowy dzielili się na tych stąd i
tych przyjezdnych, których rodzice sprowadzili się tutaj z powodu Huty Katowice. 
Jako dzieciak dobrze czułem się z tym, że znałem stare nazwy ulic, a mój
dziadek pracował w okolicznych biedaszybach. Czułem, że jestem stąd, z 
Zagłębia. I jeszcze bardziej umacniała mnie w tym poczuciu historia zburzenia
mojego domu rodzinnego. Pomino tego, że huta odebrała mi w ten sposób 
punkt zaczepienia w przedgierkowskiej, "autentycznej" Dąbrowie. 

Niedawno dowiedziałem się, że w tym samym czasie zburzono w Dąbrowie synagogę.
Znajdowała się na przeciwko Remiksu - sklepu, w którym dziewczyna w 
lenonkach nauczyła mnie historii rocka. Miejsce, w którym bywałem aż za
często, straciło nagle swoją niewinność. No tak, coś przecież musiało być 
tutaj przed tymi blokami. Przecież ludzie mieszkali tutaj zamin wybudowano
Hutę. Zatem, co jeszcze poza domem mojej rodziny i synagogą zabrała Huta? Co
wcześniej udało się wyniszczyć nazistom?

Zagłębie, z którego pochodzę, to Zagłębie polskie, "wybielone". 
To miasto-palimsest, z którego ktoś chciał coś wymazać, by móc zacząć 
wszystko "od nowa". Paradoksalnie jednak z biegiem czasu spodnie
warstwy coraz mocniej dają o sobie znać "zanieczyszczając" biel
historii tego miejsca. A to, co prześwituje, stawia tudne pytania, dla tych,
którzy są _stąd_.
