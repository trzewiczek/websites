---
layout: post
title: Białe pokolenie
blurb: Pierwszego Żyda poznałem w dwudziestym trzecim roku życia. Do tej pory wszyscy w koło byli dla mnie po prostu białymi Polakami pochodzącymi z katolickich domów. Tak mi się wydawało pomimo tego, że moja babcia jest Ślązaczką z Gierałtowic.
---
*Kto ty jesteś? <br />
Polak mały! <br />
Jaki znak twój? <br />
Orzeł Biały! <br />
Gdzie ty mieszkasz? <br />
Między swemi! <br />
W jakim kraju? <br />
W polskiej ziemi!*

Spośród wszystkich fragmentów poezji poznanych w szkole,
tylko w przypadku tego jednego wiersza, nikt nigdy nie
spytał mnie "Co autor miał na myśli?". Teraz wiem, że
to największe niedopatrzenie w historii mojej edukacji. 

Zobaczmy jednak, jak wyglądała moja szkoła. Miałem czterech
bliskich kumpli - dwóch pochodziło z Dąbrowy, jeden z 
Torunia, jeden z Kielecczyzny. Na codzień rzecz jasna nie zwracaliśmy
na to uwagi. Byliśmy po prostu Polakami, jak każde inne dziecko czy
dorosły wokół nas. Jedynym momentem w roku, kiedy różnice te 
faktycznie dawały znać o sobie, były wakacje. Część chłopaków
wyjeżdżała wtedy w rodzinne strony swoich rodziców, a my,
Dąbrowiacy, zostawaliśmy sami, niekompletni. 

Z biegiem czasu dojrzeliśmy jednak do tego, by swoją polskość 
stematyzować. Częściowo zmusiły nas do tego lata dziewięćdziesiąte, bo
to właśnie wtedy większość naszych rówieśników podzieliła się na tych, 
którzy swojej polskości muszą bronić oraz tych, którzy Polakami 
są tylko dlatego, że "tutaj się urodzili i tutaj pewnie umrą". 
I choć dla wielu w Dąbrowie opowiedzenie się po jednej ze stron
było proste, byli między nami i ci skonfudowani, którzy czuli się Polakami,
choć nie wiedzieli dlaczego i przed kim mieliby tej swojej polskości 
bronić. Być może to właśnie oni - 
zupełnie nieświadomie - swoim zakłopotaniem podważali słuszność
tak postawionej opozycji. Być może to właśnie oni najszybciej zdali 
sobie sprawę z tego, że poczucie polskości związane jest po prostu
z *wersją* historii, którą się wybiera, z którą się utożsamia. 


