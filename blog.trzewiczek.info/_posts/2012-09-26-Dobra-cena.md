---
layout: post
title: Dobra cena
blurb: Handel to coś więcej niż wymiana towaru za pieniądze. Handel to specyficzna relacja między ludźmi, którzy chcą obdarzyć się zaufaniem i szacunkiem na tyle, by wspólnie wypracować <i>dobrą cenę</i>.
---
W Brnie złapała nas koszmarna ulewa. Gdyby nie to, że na zdjęciach nad Piazza 
della Repubblica nigdy nie widać choćby najmniejszej chmurki, pewnie 
zrobilibyśmy sobie dzień przerwy. Nasze marzenia o słonecznej Italii kazały
nam jednak podążać za znakami na *Vídeň*. Nie myśleliśmy o kałużach, nie
dbaliśmy o przemoczone plecaki. Jedyne, co nami kierowało, to zbliżająca się 
z każdą minutą autostrada "na południe". 

Nie zdążyliśmy jeszcze zdjąć plecaków, gdy na poboczu zatrzymał się samochód
na francuskich rejestracjach. *Come on, speed up. I can't stop here!*

Oto José. Wracał do Montpellier, po krótkim pobycie w Czechach. Jego rodzina 
była na urlopie, a on zmieniał pracę, więc postanowił wyskoczyć na weekend
gdzieś, gdzie kończy się autostrada. 

Dotychczas pracował jako przedstawiciel handlowy specjalizujący się w środkach
BHP. Jego zadaniem było wieloletnie wydeptywanie ścieżek do strukturalnych 
transakcji w wielkich francuskich korporacjach. Bez pośpiechu, cierpliwie, 
z olbrzymim wyczuciem. Ponoć zawodu nauczył się na arabskim targu w jego 
rodzinnym mieście w Hiszpanii. 

Zrozumiał to dopiero, gdy wraz ze znajomymi pojechał na wakacje do Tunezji. 
Jednym z obowiązkowych punktów wycieczki było wielkie targowisko w Tunisie. 
Rozmowy o tym toczyły się od samego początku wyprawy i towarzyszyła im
szczególna ekscytacja. W końcu doświadczą tego, czym jest targ. Każdy bowiem 
wiedział, że bez targowania kupować na targu nie można. 
Nikt nie chciałby przecież obrazić sprzedających tam handlarzy.

José wiedział, że wytargować można i połowę ceny. Widział również, jak 
jego towarzysze robią to z wypiekami na twarzy. Do końca, tak daleko, by
tylko nie zerwać rozmowy, zbijali cenę kolejnych artykułów. Nie wiadomo
było, czy wciąż kupują przedmioty, które sobie upatrzyli, czy tylko dokonują
następnego spektakularnego interesu. Na każdym kolejnym stoisku kupowali
z coraz większą pewnością siebie, coraz mniej przejmując się, że do transakcji
może jednak nie dojść. Stoisk jest tak wiele, że niczego nie stracą. 

"Dziwiło mnie, że każda transakcja była dla nich jednorazowa. Nie myśleli
o tym, co będzie jutro, gdy wrócą po kolejne towary. Chcieli jedynie zbić cenę
- zupełnie jak sportowcy. Gdy odchodzili, sprzedawca nie żegnał ich nawet 
pogardliwym spojrzeniem. Gdyby chociaż go oszukali! Ale oni nie chcieli 
zawiązać z nim żadnej więzi, żadnej relacji. Nie chcieli z nim handlować. 
Oni tylko rachowali."

Po chwili dodał:

"Żeby móc handlować musisz zrozumieć, że *dobra cena* to nie kwestia ekonomii."

<p style="text-align: center">* * *</p>

Jerzy Braun - ostatni Delegat Rządu na Kraj:

"[...] we wsi i w miasteczkach nie ma dziś miejsca dla Żyda. W ciągu ubiegłych
sześciu lat w Polsce wytworzył się (nareszcie!) nieistniejący przedtem 
polski stan trzeci, przejął całkowicie prowincjonalny handel, pośrednictwo, 
dostawy, lokalną wytwórczość [...] oraz wszelkie rękodzieło. Ci młodzi 
synowie chłopscy i dawny proletariat miejski wysługujący się Żydom - 
stanowią element zawzięty, wytrwały, chciwy, pozbawiony doszczętnie 
wszelkich skrupułów moralnych w handlu, górujący nad Żydami odwagą, 
inicjatywą i rzutkością."



