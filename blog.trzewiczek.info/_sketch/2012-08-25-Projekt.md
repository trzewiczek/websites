---
layout: post
title: Projekt
blurb: Przez ostatnie dwadzieścia lat unikałem tematu Holokaustu, jak tylko potrafiłem - nie czytałem, nie zwiedzałem, nie oglądałem. Okazało się jednak, że to temat nie do odparcia. Nie wiedzieć czemu, siedzi we mnie i raz za razem doprasza się o uwagę. Słuchowisko - taka będzie moja odpowiedź.
---
Historia
--------
Zaczęło się od informacji w Tygodniku Powszechnym: w tym roku przypada 
siedemdziesiąta rocznica rozpoczęcia akcji "Reinhard". Nie miałem pojęcia,
o czym jest mowa, lecz autor wzmianki wszystko wyjaśnił. W roku 1942 władze
III Rzeszy podjęły decyzję o rozpoczęciu systematycznej eksterminacji
Żydów z Europy. Z notatki dowiedziałem się również, że w Polsce rocznicy tej
raczej się nie obchodzi. Ja sam dowiedziałem się o niej dopiero pod koniec 
sierpnia.

Dziwi mnie to o tyle, że od dawna nazistowski zamach na Żydów to dla mnie nie 
tylko eksterminacja Żydów, lecz również "wybielenie" Polski. 
Polska powojenna to przecież nowy byt - ma nowe, niespotykane
w historii granice, nowy bardzo "polski" rozkład demograficzny 
i nową kulturę opartą na tradycyjnych dożynkach. Rocznica, o której wspomina 
Tygodnik, to również rocznica "spolszczenia" Polski. 

Intuicje
--------
To nie jest wiedza historyczna, lecz intuicje, które posiadam na temat Zagłady.
Wiedzę będę dopiero zbierał (stąd ten blog) - teraz mogę tylko stworzyć
zapis intelektualnego punktu wyjścia dla projektu. Mam jednak nadzieję, że 
większość tych intuicji w jakiś sposób zweryfikuje się w trakcie realizacji
projektu oraz że stracą one posmak neofickiej naiwności. 

**Intuicja pierwsza**: Zagłada możliwa
była po części dlatego, że III Rzesza powstała niejako znikąd. W pewnym
sensie po zakończeniu I Wojny Światowej Niemcy znaleźli się w punkcie
zero - bez armii, bez możliwości kontynuacji linii politycznej ostatnich
dziesięcioleci. Wojna odebrała im ciągłość historii. Hitler mógł zatem
budować bez oparcia tradycji. Mógł zaprojektować nowoczesne państwo i 
społeczeństwo, bo przeszłość była na tyle opresyjna, że najłatwiej było
się po prostu od niej oderwać (może z wyłączeniem ideologii Niemieckiej 
potęgi). Nie sposób chyba tutaj nie pomyśleć o futurystach oraz 
o związkach Marinettiego z Mussolinim. 

**Intuicja druga**: Zagłada zrealizowana została za pomocą mechanizmów
przemysłowych. Częsta metafora "fabryki śmierci" wydaje się
o tyle trafiona, że opisuje nie tylko sposób funkcjonowania obozów
zagłady w izolacji od reszty świata, lecz właśnie w ich najszerszym kontekście.
Sposób planowania i realizacji planu eksterminacji przypomina przecież
model planowania przez państwo przemysłu ciężkiego. Naziści budują "fabryki" tam, 
gdzie jest dobra infrastruktura kolejowa, a koszta przedsięwzięcia nie będą
zbyt wysokie. To dlatego właśnie wybierają Generalną Gubernię na 
scenę mordu - to tutaj mieksza najwięcej Żydów w Europie. To wybór ekonomiczny. 
Niespełna sto lat po rewolucji przemysłowej, wypracowany przez 
nią porządek społeczny znajduje swoje ekstremum. 


Projekt
-------
Powyższe intuicje mają posłużyć jako punkt wyjścia do zrealizowania muzyki
bliskiej swym charakterem słuchowiska, lecz pozbawionej literackiej narracji. 
Za wcześnie jeszcze, żeby cokolwiek powiedzieć o samym przedsięwzięciu. 
Jego kształt wyłoni się prawdopodobnie w trakcie kwerendy, którą muszę 
odbyć, by ugruntować swoje działania w wiedzy na temat Holokaustu. 
